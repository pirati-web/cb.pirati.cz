---
layout: blog
published: true
category: blog
title: Českobudějovičtí Piráti souhlasí s úpravou parku v Dukelské ulici, varují ale před riziky pro stávající stromy
date: '2022-02-01 07:53pm'
author: Piráti
image: /static/media/dan-lestina.jpg
description: >-
  Piráti v zájmu stromů i bezpečnosti budoucích návštěvníků požadují důsledné dodržení slibů ohledně použití maximálně šetrných metod při nadcházejících stavebních úpravách parku v Dukelské ulici, v souladu se stanoviskem České inspekce životního prostředí. Zároveň oceňují pozitiva projektu, jako je zpřístupnění vodní hladiny, zachování velké většiny stávajících vzrostlých stromů v parku, vytvoření pobytových i méně intenzivních trávníků nebo obnova mobiliáře.
tags: park dukelská
---
**Piráti v zájmu stromů i bezpečnosti budoucích návštěvníků požadují důsledné dodržení slibů ohledně použití maximálně šetrných metod při nadcházejících stavebních úpravách parku v Dukelské ulici, v souladu se stanoviskem České inspekce životního prostředí. Zároveň oceňují pozitiva projektu, jako je zpřístupnění vodní hladiny, zachování velké většiny stávajících vzrostlých stromů v parku, vytvoření pobytových i méně intenzivních trávníků nebo obnova mobiliáře.**

*„Na počátku celého projektu byl na poměry českobudějovické komunální politiky velmi slibný pokus o zapojení veřejnosti a jejích názorů, následovaný architektonickou soutěží s odbornou porotou. V následujících letech byla ale komunikace a transparence ze strany radnice nedostatečná. Aby participace měla kýžený efekt, tedy že obyvatelé vezmou úpravu parku za svou a budou za ni rádi, je klíčové ji dotáhnout do konce i přes překážky, jakými bezesporu byla pandemie koronaviru nebo výskyt vyhrocenějších názorů na daný záměr,“* je přesvědčena zastupitelka a jednička Pirátů pro podzimní komunální volby Zuzana Kudláčková.

Po zveřejnění podrobností záměru na podzim roku 2020 přinesli Piráti vedení města několik [varovných poznatků](/blog/2020/11/23/jednali-jsme-o-zachovani-stromu-v-parku-v-dukelske/) z odborných kruhů o tom, že navržené úpravy terénu mohou způsobit i nepředvídané následky na zdraví stromů, které architekti plánují v parku ponechat, a tím potenciálně ohrozit i návštěvníky parku v budoucnu. 


*„Na následném mimořádném jednání komise pro životní prostředí rady města padl na základě námi vznesených připomínek příslib maximálně šetrného přístupu. Má jít jednak o důsledné posouzení bezpečnosti každého rizikového stromu pomocí tahových zkoušek, aby nebyly stromy káceny zbytečně, jednak o stálý dendrologický dozor při finálních úpravách projektu i při samotných výkopech, jednak o odstraňování zeminy proudem vzduchu nebo ručně v citlivých místech okolo stromů,“* shrnuje dohodu pirátský člen komise pro životní prostředí Dan Leština. Jako zákonnou nutnost posléze použití těchto metod [označila ve svém stanovisku Česká inspekce životního prostředí](/static/doc/dukelska-cizp.pdf). Dále Dan Leština dodává:


*„Jestli to všechno bude stačit a nakonec nepadne ještě více stromů, než je plánováno, se ukáže v následujících letech. My jsme varovná odborná vyjádření radě města včas dodali. Nyní je tedy čas alespoň splnit dané přísliby i zákonné normy na ochranu stromů a udělat vše pro co nejlepší výsledek. Osobně i přes zmíněná rizika projektu držím palce, místo si určitě zaslouží komplexní úpravu podle architektonického návrhu, nový mobiliář a především přístup k vodě. Oceňuji také, že se počítá jak s krátce střiženými trávníky pro pobyt lidí, tak s místy, kde se nechají květiny růst o něco víc, byť to jistě bude ve stinném parku obtížné.“*
