---
layout: blog
published: true
category: blog
title: INFORMACE ZE ZÁŘIJOVÝCH KOMISÍ MĚSTA
date: '2021-11-03 06:53am'
author: Jaroslav Hansal
image: /static/media/prazdnelavicky.jpg
description: >-
  Přinášíme vám informace z 5 proběhlých komisí rady města, které zasedly v září k projednávání svých programů.
tags: komise české budějovice
---
**Přinášíme vám informace z 5 proběhlých komisí rady města, které zasedly v září k projednávání svých programů.**


## Školská komise

Po létě se vracíme k povinnostem z hektických jarních období a některým problémům zřejmých z žádostí o podporu v dotačních programech. Primárně je to havarijní stav pavilonů v MŠ U pramene. Díky panu náměstkovi inženýru Vojtkovi jsme vyslechli celou historii s financováním rekonstrukce, ke které z důvodů škrtů, odkladů a pandemie již několik let nedošlo. Přesvědčivě členy komise ubezpečil, že se konečně rekonstrukce dostane do investičního plánu města i z toho důvodu, že prozatím byla vždy rekonstrukce ve formě žádosti o dotaci. V dotačních programech jsou ale finanční prostředky citelně menší. S tím souvisí další bod diskuze - v kontextu přestavby a rekonstrukce MŠ U pramene je na rok 2022/23 chystaná komplexní analýza kapacit mateřských škol i pro dojezdové vzdálenosti. Jasná data z této studie mohou, a pravděpodobně i budou jak jsme viděli z žádostí o dotace, poukazovat na nutnou investici do rozšíření kapacit mateřských škol. Tato analýza pak bude nutným pádným argumentem pro uvolnění finančních prostředků z investičního fondu města.

*“V dalším bodě jednání jsme pod vedením naší skvělé a svědomité sekretářky Johany Fuxové pro většinu členů školské komise vytipovali organizace, které si v dotačním programu na příspěvek na celoroční činnost zažádaly o dotaci a obdržely ji. Tyto organizace navštívíme, ne primárně kvůli kontrole, jak by se mohlo zdát, ale abychom i my měli zpětnou vazbu od lidí, kterým město pomohlo”*, informuje **Vít Dvořák**.

## Sociální komise

Na úvod jednání představila Mgr. Bára Čechová, MBA (ředitelka společnosti THEIA) členům sociální komise připravovaný projekt „Bezplatného právního poradenství“. Cílem projektu je zajistit lidem v sociální krizi dostupné - bezplatné právní poradenství. Služby odborného sociálního poradenství zaznamenávají nárůst počtu klientů, kteří potřebují právní poradenství a nemají prostředky na právníka. Organizace Theia bude zajišťovat koordinaci celého projektu a poskytne své prostory. Před samotnou bezplatnou konzultací s právníkem proběhne se sociálními pracovníky tzv. „před konzultace“, tedy na základě rozhovoru pracovník-klient bude vyhodnoceno, zda skutečně je či není nutné zprostředkovávat bezplatné právní poradenství. Některé potíže je totiž možné vyřešit v rámci služeb odborného sociálního poradenství. Díky koordinaci celého projektu nebude docházet ke zneužívání bezplatného právního poradenství. Služby právníka budou dostupné 1 x týdně na 3 hodiny.

*„Pandemie Covid 19 měla velký dopad do sociálních služeb právě v kontextu toho, že mnoho lidí se dostalo do potíží, finančních problémů a následně dluhů. Sociální služby zaznamenávají nárůst počtu osob a rodin v sociální krizi. Musíme teď posilovat, podporovat sociální služby a zároveň umožnit vznik nových potřebných a efektivních projektů. Projekt bezplatného právního poradenství tím bezpochyby jistě je a věřím, že bude fungovat a pomůže mnoho lidem. Jsem potěšen, že sociální komise vyhodnotila projekt jako přínosný a i finančně efektivně nastavený a přijala usnesení týkající se finanční podpory projektu“*,  shrnuje **Kamil Podzimek**.

Dále paní Kovárnová informovala o tvorbě Základní sítě sociálních služeb Jihočeského kraje, požadavcích místních poskytovatelů sociálních služeb na zapojení do této sítě a postupu při vydávání vyjádření OÚ ORP České Budějovice. Většina služeb je pro občany města potřebná, aktivně se účastní procesu strategického plánování sociálních služeb a budou jim vydána kladná vyjádření s doporučením zařadit tyto služby do základní sítě sociálních služeb Jihočeského kraje. Paní Kovárnová dále informovala o sociálních službách, které aspirují na zamítavé vyjádření nebo na návrh zkrácení úvazků pracovníků v přímé práci oproti jejich požadavku. K těmto službám byla následně vedena diskuze.

## Komise pro architekturu a územní rozvoj

#### 1)
Architekti Petr Hornát a Petr Jakšík z A8000 prezentovali koncepční studii týkající se projektu ZEVO Nové Vráto, která byla doplněna o analýzu potenciálního rozvoje území mezi železnicí a dálnicí. Studii zadala Teplárna České Budějovice a.s. a byla již prezentována dozorčí radě. Jako prioritní a aktuální se jeví především problematika stavby a nejbližšího okolí zařízení ZEVO, studie ale poukazuje na potenciál rozvoje celé východní části města a to z urbanistického, demografického, ekonomického a ekologického pohledu.  Rada města již svým usnesením doporučila závěry studie překlopit do vznikající územního plánu města.

Členové komise vedli se zpracovatelem studie diskusi, kterou lze shrnout v těchto bodech:
* V katastru města jde o velký potenciál rozvojových a transformačních ploch bez nutnosti záboru další nezastavěné plochy. Tato rezerva může postačovat pro další rozvoj města pro několik dalších desetiletí.
* V řešeném území se s dostavbou dálnice předpokládá velká expanze stavebních a developerských aktivit, které budou vyžadovat vzájemnou koordinaci, především dopravní a technické infrastruktury a také veřejné vybavenosti.
* Pro teplárnu může být budoucí rozvoj území zajímavý z pohledu napojení budoucích staveb na CZT a následného ekonomického profitu, pro město jako zajímavá příležitost pro kontribuci s developery.
* Tento typ analytických podkladů a studií by měl primárně zajišťovat odbor ÚHA a městské organizace by měly přednostně využívat jeho služeb. Znovu jsme zmínili výhody zřízení Kanceláře architekta města jako příspěvkové organizace.

Komise k tomuto bodu přijala usnesení:

I. Komise bere na vědomí prezentaci ZEVO.
II. Komise konstatuje, že jde o klíčový materiál pro rozvoj města, který je potřeba zapracovat do územního plánu.
III. Komise žádá radu města, aby pověřila vedení odboru územního plánování k:
1. Prezentaci rozpracovaného územního plánu města na komisi pro architekturu.
2. Prezentaci návrhu na zapracování této koncepční studie do územního plánu.

#### 2)
Ing. Václav Protiva prezentoval koncepční studii úprav parku v okolí kostela Sv. Vojtěcha v ulici Emy Destinové (mj. jsme upozornili na dlouhodobý problém s nepřesným názvem ulice, který dehonestuje osobnost paní Destinnové). V areálu kostela funguje Salesiánské středisko mládeže s řadou aktivit pro děti a mládež. Veřejné prostranství v okolí kostela je částečně v majetku města a částečně v majetku místní komunity Salesiánů Dona Bosca. Ing. Vojtěch Urban zpracoval ideový záměr úprav obou prostranství, který uvedené pozemky řeší jako celek, ale lze je realizovat i samostatně. Jako výhodná se jeví možná spolupráce s městem. Členové komise měli několik připomínek k navrženému řešení (přístupnost, povrchy, širší vztahy), které by bylo vhodné řešit v případném dopracování studie.

Komise přijala toto usnesení:

I. Komise bere na vědomí ideovou studii a podporuje uvedený záměr.
II. Komise doporučuje radě města na základě cenové nabídky zvážit zadání veřejné zakázky na zpracování projektové dokumentace jednomu dodavateli.

#### 3)
Podpora výstavby a rozvoje občanské vybavenosti - zapojení developerů

Ivo Moravec požádal komisi o prodiskutování tématiky zapojení developerů tzv. kontribuce. Jedná se o metodiku, která může vést ke vzniku transparentních pravidel developerské výstavby a příspěvku developerů na vyvolanou veřejnou infrastrukturu. V některých případech, například změny územního plánu, by mohlo jít o oboustranně výhodnou spolupráci. Tuto metodiku již používá několik českých měst, lze tedy částečně převzít jejich zkušenosti a následně je aplikovat je na specifika Českých Budějovic.

*“Přijali jsme usnesení ve znění: Komise doporučuje radě města zadat zpracování koncepčního materiálu, který se týká kontribuce developerů. Na příštím komisi budu toto téma blíže prezentovat, neboť jsme se mu věnovali v nedávném vydání časopisu ERA21”*, referuje **Filip Landa**.

#### 4)
Opětovně jsme se dotazovali na průběh zpracování územního plánu města a požádali o prezentaci aktuální verze ze strany zpracovatele i pořizovatele.

## Komise pro životní prostředí

Komise se zabývala především možností zřízení ekologického fondu města, jaký v současnosti funguje v Jihlavě. Princip spočívá v tom, že příjmy související s životním prostředím, jako jsou některé příjmy z odpadového hospodářství, poplatky za kácení stromů nebo některé pokuty udělené Českou inspekcí životního prostředí, se nerozpouští v rozpočtu města, ale jdou do tohoto speciálního fondu, a prostředky se následně používají opět pro zlepšení životního prostředí města. Může to být monitorování stavu ovzduší a vody, péče o chráněná území, odklízení polámaných stromů po vichřici a podobně. Pirátský zástupce v komisi **Dan Leština** se připojil k hlasům, kterými komise radě města doporučila zvážit zavedení takového fondu.

Dále jsme se bavili o pravidlech dotací do ŽP na příští rok a kontrolách projektů, které probíhají tento rok.

## Památková komise

Z jednání památkové komise vybral nejdůležitější body programu **Vladimír Musil**. Na jednání PK 14.9.2021 projednáno a schváleno přesunutí finančních prostředků z Programu regenerace MPR 2021 z neuskutečněných akcí na opravu objektu v majetku města / nám.P.O.II. 14 /. Dále dohodnuto dopracovat změnu pravidel pro poskytování dotací z městského programu na opravu památek pro rok 2022 v opatření č. 2. umělecko řemeslné práce, pro vlastníky nemovitostí na správním území města ČB, které mají zřetelné znaky kulturní památky, nejsou však zapsány ve státním seznamu nemovitých kulturních památek / tzv. památkový potenciál.

## Komise pro cestovní ruch
Hlavním bodem jednání komise byl návrh na založení obchodní společnosti Českobudějovicko-Hlubocko. Důvodem je rozšíření podnikatelské činnosti, jednalo by se o servisní organizaci, 100% vlastníkem by byl CBHL. Financování pomocí provizního systému v pravděpodobné výši 10%, aby obchodní společnost byla životaschopná. Po proběhlé diskuzi komise jednohlasně nedoporučila založení obchodní společnosti Českobudějovicko - Hlubocko s.r.o. A to do té doby, než budou předloženy doplňující informace. A to především vyhotovit právní a ekonomickou analýzu plánovaného založení obchodní společnosti Českobudějovicko - Hlubocko s.r.o. A také prověřit střet zájmu navrženého jednatele a nejasné finanční toky mezi spolkem Českobudějovicko- Hlubocko, z.s. a obchodní společností Českobudějovicko - Hlubocko s.r.o. S tímto postojem také plně souhlasí náš člen komise **Jaroslav Hansal**.




